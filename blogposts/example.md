---
title: "Metadata Title 1"
date: "21 August, 2023"
---

Ali koç başarısız geçen bir sezonun daha ardından transfere hızlı başladı. Hatta öyle hızlı başladı ki hoca almadan önce oyuncu almaya geçti. Sanıyorum hoca Abdullah Avcı olacak ama geldiği günden bu yana kulübü Twitter’dan yönetmeye çalışan Ali Koç -ki kendisinin hesabı dahi yok- sanıyorum ki Twitter tepkilerinden çekindiği için Abdullah Avcı’yı açıklayamıyor. “Koskoca kulüpte böyle şey mi olur canım” demeyin. Bu kulüp Ali Koç döneminde hayatının pokerini oynayanları da gördü, seccadeyi halı sananları da. Hoş bu ülkede beş senede bir seccade krizi çıkıyor ama konumuz o değil.
<br>
Hocanın Abdullah Avcı olacağını düşünme sebebim ise transferler. Abdullah Avcı’nın zamanında çok istediği Ryan Kent, şimdi de kalıplı uzun forvet Dzeko. Tahminimce yakın zamanlarda Edin Visca dedikoduları da çıkar. Evet Fenerbahçe başkanı Ali Koç gözünü kararttı (!) ve 3–4 yıl önce gündeme gelen ama alınamayan 37 yaşındaki Dzeko, Rangers’ta dahi skor katkısı düşük olan Kent ve büyük ihtimalle başarısız olacak olan Abdullah Avcı’yı aldı.

Hoca henüz kesinleşmediği için bu yazının kalanında Dzeko trranferini değerlendirmeye çalışacağım, Dzeko kimdir, hangi sezonlarda başarılı olmuştur, Dzeko forvet ise kalan takım nasıl olmalıdır?

Dzeko genel olarak bir santrfora göre çok aşırı skorer değildir, çoğu zaman yanına bir forvet kimlikli oyuncu daha arar. Hatta yanına hızlı, pozisyon bilgisi yüksek, seri hareket edebilen ikinci bir santrfor arar.

Kariyerine baktığımızda boş geçen, oynamadığı sezonu hiç yok fakat 20 golü geçtiği sezon sayısı da yalnızca 5. Beş az mı demeyin, 37 yaşındaki bir santrfor için çok değil.

Batshuayi ile birlikte iyi bir ikili olacaklarını da düşünmekle beraber Fenerbahçe hala hem ileriye hem geriye sağlam takviyeler yapmalı. Bugün itibariyle netleşmemiş olsa da büyük ihtimalle Arda tutulamayacak ve yaratıcı oyuncu eksikliği doğacak. Abdullah Avcı gelirse İrfan Can’dan 8 numara pozisyonunda verim alabilir fakat yeterli olur mu sanmıyorum. Fenerbahçe şampiyonluk istiyorsa kesinlikle üretken bir kenar oyuncusu almalı. Eğer bu kenar oyuncusu alınabilirse Batshuayi de daha iyi bir sezon geçirebilir. Sergen Yalçın dönemindeki Ghezzal — Larin uyumunun bir benzeri Batshuayi ile yakalanabilir. Bu senaryoda da Dzeko hem hava toplarında hem de pozisyon hazırlamada etkili olmak zorunda.

24 Haziran günü bir değerlendirme yaptığımda ise Fenerbahçe’nin hocası yok, forveti hem İcardi’nin hem Aboubakar’ın gerisinde, kalecisi hem Mert’in hem Muslera’nın epey gerisinde. O yüzden önümüzdeki sezon da şampiyonluk 24 Haziran günü itibariyle epey hayalperest bir beklenti.

Günün sonunda rakiplere ve takıma bakmaksızın Dzeko transferini değerlendirecek olursam; Ali Koç 6. senesinde 2. defa (Vedat Muriqi ile birlikte) takımı performansı ile ateşleyebilecek, önde top tutabilecek, beklenmeyen yerlerden gol çıkarabilecek yani kısacası maç kazandırabilecek bir santrfora kavuştu.

Fenerbahçe’ye hayırlı olsun.
